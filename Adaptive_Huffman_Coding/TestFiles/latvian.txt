Zemes lietošanas sistēmas pārveidošana. Pēc Likuma par agrārreformu pieņemšanas 1920.16.IX un Valsts zemes fonda izveidošanas zeme tika sadalīta Latvijas pilsoņiem, dodot priekšrocības Latvijas Atbrīvošanas kara dalībniekiem - viņiem vajadzēja maksāt pusi no zemes cenas. Kara invalīdi zemi saņēma bez maksas. Pārējiem jaunajiem saimniekiem bija jāmaksā Ls 10-20 par hektāru. Jaunsaimniecību vidējā platība bija ~22 ha. Pret šādu agrāro reformu protestēja vācu muižnieki, taču Tautu Savienība viņu prasību noraidīja.
Atšķirīga situācija bija vēsturiski izveidojusies Latgalē, kur no Krievijas impērijas laikiem pastāvēja ciema kopiena un kopēja zeme. Agrārās reformas gaitā sādžu šņorzemes tika sadalītas viensētās, likvidēja arī dažādos zemes lietošanas ierobežojumus. Jaunizveidoto viensētu platību palielināja uz Valsts zemes fonda rēķina. Ar zemes reformu nebija apmierināti arī poļu muižnieki Latgalē. Pēc ilgām sarunām 1929 tika noslēgts līgums ar Poliju un Latvijas valdība poļu muižniekiem izmaksāja Ls 5 milj. kompensāciju.
Agrārā reforma tika pabeigta 1937 un pilnīgi izmainīja Latvijas iedzīvotāju sociālo struktūru. Reformas gaitā tika izveidotas 54128 jaunas zemnieku saimniecības (928 757 ha kopplatībā), no tām 6,5% - 10 ha, 22,9% - līdz 15 ha, 57,3% - līdz 22 ha, 13,3% - > 22 ha. Likums noteica, ka Valsts zemes fondā ieskaitītās nomas saimniecības nav dalāmas, ja to platība nepārsniedz 100 ha. Līdz ar to muižu zemju ilggadējie nomnieki saņēma ~1/5 no Valsts zemes fonda.
Veiksmīgas valsts kredītpolitikas un pašaizliedzīga darba dēļ, savās saimniecībās, pieauga lauksaimniecības produktivitāte, kā arī lauksaimniecībā izmantojamās zemes platība. 30. gadu sākumā valsts sevi pilnīgi apgādāja ar graudiem un varēja tos arī eksportēt.Dzejnieks. Dzimis 1850.18.IX Valmieras apriņķa Ungurpils Sīpolos nomnieka ģimenē. Mācījies J.Cimzes vadītajā Valkas skolotāju seminārā, tur iepazinies ar vācu dzeju un sācis atdzejot F.Šillera, J.V.Gētes un H.Heines darbus. Cimzes ierosināts, vāca folkloru un uzrakstīja pirmos orģināldzejoļus. Par spīti seminārā valdošajam vāciskajam garam, Auseklis izveidojās par dedzīgu jaunlatvieti un tautas pašapziņas modinātāju. Strādājis par skolotāju un palīgskolotāju Jaunpiebalgā, Cēsīs un Lielvārdē. Auseklis vērsās pret pārvācošanas politiku skolās un aicināja Latvijas skolās mācīt latviešu valodu. Par šo tematiku sarakstīja satīrisku dzeju "Vēstule iz Cēsīm".
19.gs.70.gados Auseklis kļuva par izcilāko tautiskā romantisma pārstāvi latviešu literatūrā. Krājuma "Dzeijas"(1873) dzejoļos atainotas tautas cīņas, apdziedāti pagātnes dievi un dabas skaistums. Nedabūjis darbu Latvijā, 1874 Auseklis aizbrauca uz Pēterburgu, kur strādāja par skolotāju privātģimnāzijā. Pēterburgā sarakstīja dzeju krājumu "Ozolu vaiņaki"(1875) un sastādīja "Baltijas gruntnieku, saimnieku, pagasta vadību u.c. kalendāru 1879. gadam", kas tiek uzskatīts par moderno kalendāru izdošanas sākumu (tur ievietoti arī ~ 300 latvisku personvārdu darinājumi). Kopā ar Baumaņu Kārli sastādīja koru dziesmu krājumu "Dziesmu vītols" (1877). Ausekļa satīriskā dzeja publicēta Pēterburgas literārās biedrības "Burtnieks" izdevumos. 1923 izdoti Ausekļa Kopoti raksti, 1975 dzejas izlase "Gaismas pils". Vairākiem Ausekļa dzejoļiem komponēta mūzika un tie iekļauti Dziesmu svētku repertuārā.
Miris 1879.6.II Pēterburgā, apbedīts Alojas kapos. 1973 pie Alojas vidusskolas uzstādīts Ausekļa krūšutēls (tēln. M.Lange).Dzejniece. Dzimusi 1865.16.III Jelgavas apriņķa Zaļenieku pagasta Daukšās saimnieka ģimenē. Mācījusies Trīsvienības sieviešu ģimnāzijā Jelgavā (1874-1884). 1886, izpildot vecāku gribu, apprecējusies ar V.Valteru, kurš īsā laikā izputinājis saimniecību un aizbēdzis uz Ameriku. Aspazija kopā ar vecākiem pārcēlās uz Jelgavu un strādāja dažādus darbus. 1888 iesniedza Rīgas Latviešu biedrības konkursam drāmu "Atriebējs" un ieguva 1.vietu, bet cenzūra aizliedza lugu izrādīt. 1891-1993 Aspazija strādāja par mājskolotāju un sarakstīja lugas "Vaidelote", "Zaudētās tiesības" un poēmu "Saules meita".
Pēc "Vaidelotes" izrādes (1894) latviešu sabiedrībā izcēlās polemika par sieviešu tiesībām un emancipāciju. Šai laikā Aspazija iepazinās ar Jaunās strāvas dalībniekiem un laikraksta "Dienas Lapa" redaktoru Raini, kas būtiski ietekmēja Aspazijas sabiedriskos uzskatus.
1897, kad Rainis dabūja darbu Panevēžā, uz turieni pārcēlās arī Aspazija. Drīz sākās jaunstrāvnieku aresti, arestēja arī Raini. 1897 XII Aspazija pa laikam dzīvoja pie Raiņa trimdā Pleskavā un Slobodskā, pa laikam Rīgā, kur strādāja laikraksta "Dienas Lapa" redakcijā.
1904 iznāca Aspazijas dzejoļu krājums "Dvēseles krēsla", bet 1905 luga "Sidraba šķidrauts", kurā izteiktie aicinājumi saskanēja ar latviešu sabiedrības revolucionārajiem centieniem.
1905 XII Aspazija kopā ar Raini devās trimdā uz Šveici un apmetās Kastanjolā pie Lugāno ezera. Trimdā sarakstīti dzejoļu krājumi "Saulainais stūrītis"(1910) un "Ziedu klēpis"(1911) un aizsākta liriska autobiogrāfiska triloģija.
1920 IV abi dzejnieki atgriezās Latvijā. 1920 Aspaziju ievēlēja Satversmes sapulcē un runās viņa uzsvēra demokrātijas un kultūras lielo nozīmi valsts pastāvēšanā. 1939 Aspazijai piešķirta Tēvzemes balva.
Pēdējais Aspazijas dzejoļu krājums ir "Zem vakara zvaigznes"(1942) un izlase "Mēnesdārzs"(1943). Iznākuši Kopoti raksti 10 sēj. (1920-1924), "Mana dzīve un darbi" 6 sēj. (1931-1940, nepabeigts), Kopoti raksti 6 sēj. (1985-1988).
Mirusi 1943.5.XI Rīgā, apbedīta Raiņa kapos blakus Rainim. Jūrmalā, Majoros atklāta Raiņa un Aspazijas memoriālā vasarnīca (1946).
Izmantotā literatūra:
Raiņa un Aspazijas gadagrāmata 1968. gadam. Vesterosa, 1967
Viese S. Gājēji uz Mēnesdārzu. R., 1990.
